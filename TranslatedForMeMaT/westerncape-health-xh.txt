Isifo sephepha esixhathisayo kunyango lwamayeza amaninzi (okanye iMDR TB) luhlobo lwesifo sephepha esibangelwa yintsholongwane engeva kunyangwa ngamachiza aqhelekileyo asetyenziswa ukunyanga isifo sephepha “esiqhelekileyo". 
Oko kukuthi, amachiza aqhelekileyo esiwasebenzisa ukunyanga iTB “eqhelekileyo” akasayi kusebenza.
Ibangelwa yintoni iMDR TB?
I-MDR TB ibangelwa kukuvela kwentsholongwane yeTB exhathisayo kumachiza eTB aqhelekileyo. 
Oku kubangelwa lulawulo lweTB “eqhelekileyo” olunganelanga okanye olungafanelekanga, ngokusebenzisa imidibaniso yamachiza engafanelekanga okanye ngokusebenzisa amachiza amanye eTB “eqhelekileyo, ukuphelelwa kweekliniki ngamayeza, ukungacetyiswa kwezigulana ngokukuko okukhokelela ekubeni zingawaseli ngokukuko amayeza (ukusilela ukuthobela unyango) okanye izigulana ezingabuyeliyo ukuyolanda amayeza (ukusilela ukusebenzisa amayeza). 
Ingaba ubani unako kusini na ukuba neMDR TB engakhange abe nayo iTB “eqhelekileyo"? 
I-MDR TB ibangelwa kukungawaseli ngokukuko amayeza eTB “eqhelekileyo”. Kodwa kuyenzeka ukuba ubani ongakhange anyangelwe iTB ngaphambili osulelwe yintsholongwane exhathisayo kunyango lwamachiza eTB aqhelekileyo, xa ethe wasondelana kakhulu nomntu oneMDR TB.
Ngubani osesichengeni sokosulelwa yiMDR TB?
Nabani na okufuphi nomntu oneMDR TB usenokuba sesichengeni sokosuleleka. 
Uninzi lwabantu abanamajoni omzimba omeleleyo abasayi kosuleleka sesi sifo njengoko amajoni abo omzimba enako ukulwa nosuleleko. 
Abantu abasesichengeni kakhulu sokosulelwa yiTB “eqhelekileyo" basesichengeni kakhulu sokosulelwa yiMDR TB. 
Aba bantu baquka aba balandelayo:
Iintsana nabantwana abangaphantsi kweminyaka emi-5 ubudala.
Kuya kufuneka bafumane unyango lokuthintela isifo seTB xa bethe basondelana nomntu oneTB.
Abantu abosulelwe yintsholongwane kagawulayo (iHIV)
Abantu abangondlekanga
Abantu abahlala kumakhaya anabantu abaninzi ngokugqithisileyo/ kumaziko kawonke-wonke afana neentolongo.
Abantu abanamajoni omzimba abuthathaka ngenxa yezinye izifo umz. isifo seswekile, iMellitus, umhlaza kwakunye namanye amayeza.
Abantu abanengxaki yokusebenzisa gwenxa izinto ezifana notywala neziyobisi.
Ingaba kulula na ukosulelwa yiMDR TB?
Ingaba iMDR TB yosulela ngaphezulu kweTB “eqhelekileyo"?
Akukho bungqina bubonisa okokuba kulula ukosulelwa yiMDR TB kunokosulelwa yiTB eqhelekileyo.
Yi-TB yemiphunga eyosulela ngamandla kuneTB echaphazela amanye amalungu/ iindawo zomzimba, njengoko intsholongwane inokuthi ikhutshwe ize isasazwe ngamaqabaza asemoyeni.
Ziziphi iimpawu (izikhalazo) zabantu abaneMDR TB?
Iimpawu zayo zifana nezo zeTB "eqhelekileyo" 
Ukhohlokhohlo oluzingileyo de kugqithe iiveki ezi-2.
Olu khohlokhohlo lunokukhupha izikhohlela ezinegazi, iintlungu zesifuba, ukubhitya, ukungakucaceli ukutya kunye nokubila ebusuku.
Ibonwa njani iMDR TB?
Xa umntu ebonisa iimpawu zeTB okanye kufumaniseke ukuba usondelene kakhulu nomntu oneTB abasebenzi basekliniki baya kumcela ukuba abanike izikhohlela ezibini eziya kuthi zithunyelwe elebhu ziyokuhlolwa nge-mikroskopu.
Ngaphaya kokuxilongwa okuqhelekileyo okwenziwayo kwiTB kwenziwa okunye ukuxilongwa okubizwa ngokuxilongwa komkhwa nobuntununtunu kwizikhohlela zabantu abakrokrelwa ukuba banokuba baneMDR TB.
Olu xilongo lulodwa luthabatha iiveki ezintathu ukusa kwezine ukuveza ukukhula kwentsholongwane yeTB exhathisayo kunyango nokubona okokuba ngawaphi amachiza anokulwa nentsholongwane leyo.
Ngaphezulu koku kunokwenziwa iiX-reyi zesifuba kwezinye iimeko ukuze kufunyanwe ubungakanani bomonakalo kwimiphunga nokubek'iliso kwimpendulo kunyango kwixesha elizayo.  
Ingaba izigulana ezineMDR TB zinganyangwa zinyangeke?
Kunzima ukunyanga iMDR TB kunokunyanga iTB eqhelekileyo kuba intsholongwane yeTB iyaxhathisa kunyango lwamachiza asetyenziselwa ukunyanga iTB eqhelekileyo.
Kuye kusetyenziswe amachiza eTB "akumgca wesibini" nangasebenzi kangako kodwa aneziphumo ezizezinye eziliqela. 
Iziphumo zonyango lwayo azincumisi njengezo zonyango lweTB eluvayo unyango, ngenxa yokuba iMDR TB idla ngokosulela abantu abanemiphunga eyonzakele ngamandla nabanexesha elide bewatya baphinde bawayeke amayeza eTB. 
Mahle amathuba okokuba unyangeke xa ifunyenwe kwangoko.
Yiavareji engumyinge ongaphantsi kwama-50% abantu abaneMDR TB abaya kunyangeka, yaye bamalunga nama-30% abaya kuthi basweleke phambi kokuba balugqibe unyango. 
Inyangwa njani iMDR TB?
Izigulana ezineMDR TB kufuneka zisebenzise ubuncinane amayeza amahlanu ahlukahlukeneyo, kuquka isitofu semihla ngemihla iintsuku ezintlanu (5) evekini kwisithuba seenyanga ezine (4). 
Uninzi lwezigulana ezineMDR TB ziye zilaliswe esibhedlele ngeli thuba ukuze ziqwalaselwe ukuba ziwasebenzisa ngokukuko kusini na amayeza kuze kuqwalaselwe iziphumo ezingalindelekanga ezinokuvela. 
Emva koko kufuneka izigulana zisebenzise ubuncinane amayeza amathathu (3) ahlukahlukeneyo ezinye iinyanga ezili-12 – 16 iintsuku ezintlanu (5) evekini. 
Olu unyango luthabatha ixesha elide kakhulu kunolo lweTB “eqhelekileyo” (ethabatha ixesha eliphakathi kweenyanga ezi-3 ukusa kwezisi-8), yaye lungaqhuba de kube yiminyaka emibini (2). 
Ubude bexesha lonyango bulungiselelwe ukuqinisekisa ukuba isifo asibuyeli umva. 
Kungathintelwa njani ukusasazeka kweTB (kuquka iMDR TB)?
Xa umntu ekhohlela okanye ethimla, ingakumbi abo banesifo seTB okanye iMDR TB makayogqume impumlo nomlomo wakhe ngethishu ukuthintela ukusasazeka kwentsholongwane emoyeni.
Kufuneka izigulana zingathufeli emoyeni okanye emhlabeni. Kufuneka izindlu zasemakhaya zingenise umoya ngokwaneleyo, abantu bayakhuthazwa ukuba basoloko bezivulile iifestile neminyango.  
Xa unako ungahlali ixesha elide nomntu oneTB okanye oneMDR TB (yaye ungalali naye kwigumbi elinye ebusuku) lo gama isikhohlela sakhe sisenentsholongwane ephilayo yeTB okanye yeMDR TB.
Ingaba umntu oneMDR TB angaqhubeka nokusebenza, yaye xa engenako ingaba ukulungele ukufumana isibonelelo sabantu abaneziphene emzimbeni?
Xa isigulana sisebenzisa amayeza rhoqo yaye xa isikhohlela sele sixilongiwe kwafunyaniswa okokuba asisayikhuphu intsholongwane yeMDR TB loo mntu ukulungele ukubuyela emsebenzini. 
Oku kuthabatha ixesha elide kunexesha leTB “eqhelekileyo” ekuziiveki ezimbini.
Ugqirha nabongikazi beTB baza kusiqwalasela isigulana baze basazise xa sele sikulungele ukuphindela emsebenzini. 
Xa isigulana sithe xa sixilongwa ngugqirha wafumanisa ukuba “sibuthathaka ngokwasemzimbeni" sinako ukufaka isicelo sesibonelelo sethutyana sabantu abaneziphene emzimbeni.
Ingaba lukhona kusini na unxulumano phakathi kweHIV/AIDS kunye neMDR TB?
Abantu abanentsholongwane yeHIV basemngciphekweni kakhulu wokosulelwa yiTB eqhelekileyo. 
Abukho ubungqina obubonisa okokuba abantu abanentsholongwane yeHIV basemngciphekweni kakhulu wokosulelwa yiMDR-TB kuneTB eqhelekileyo.
Ukosulelwa yiTB kwenyusa ingulo nokuguliswa kakhulu yiHIV, kuquka nokunyusa izinga lokusweleka (ukufa) kwabantu abanentsholongwane yeHIV.
Yiyo loo nto kubaluleke kakhulu ukuba ithintelwe iTB yaye/okanyeifunyanwe ize inyangwe kwangoko kubantu abanentsholongwane yeHIV.
Kubalulekile ukukhumbula ukuba nokokuba ngaba umntu unentsholongwane yeHIV iTB yakhe inganyangwa inyangeke!
Ingaba umntu onentsholongwane yeHIV okanye umntu ophila nogawulayo (iAIDS) unako ukusebenzisa omabini amayeza eMDR TB kunye ne-Antiretroviral ngaxeshanye?
Omabini la mayeza onyango angasetyenziswa ngaxeshanye. 
Izigulana ezisebenzisa omabini la mayeza onyango kufuneka zinikwe ingqwalasela eyodwa ngugqirha onamava.
Kuthetha ukuthini "ukuqhambuka" kweMDR TB?
Ukuqhambuka kwaso nasiphi na isifo kuthetha ukuvela kwesifo esithile kubantu abaninzi kunoko kunokuthi kulindelwe phantsi kweemeko ezithile.
Izehlo zesi sifo kufuneka zibe nonxulumano lwendyikityha yesifo esithile esosulelayo (oko kukuthi abaxelengi bezonyango kufuneka babe bayakwazi ukufumana unxulumano oluqinisekileyo phakathi kwezehlo), kunezo zehlo ezizenzekelayo ngexesha elinye.
Xa kukho uqhambuko lweMDR TB, kuthintelwa njani ukusasazeka kosuleleko olugqithisileyo?
Kusakubakho isehlo seMDR TB esikrokrelwayo kuye kwenziwe uphando lwesehlo esiphilayo, oko kukuthi sijonga bonke abantu ekunokwenzeka ukuba bosuleleke ngaphambi kokuba baye kumaziko empilo.
Oku kwenzelwa ukuze kunciphise ukusasazeka kosuleleko ngabantu abangekaxilongwa bafunyanwe ukuba banaso kusini na isifo.
Izikhohlela zixilongelwa iMDR TB baze abo bafunyenwe benayo banikwe unyango olufanelekileyo.
Ngaxeshanye, aba bantu kufuneka basuswe phakathi kwabantu de babe bafumene unyango babe kanti abasosuleli kwabanye abantu isifo.
Ngokusebenzisa nje ikhondom rhoqo xa usabelana ngesondo uya kube uzikhusela 
Kwizifo ezosulela ngokwabelana ngesondo (iiSTD/iHIV/iAIDS)
Umhlaza wesibeleko
Ukukhulelwa okungacwangciswanga.
Ingaba ngenene iikhondom ziyasebenza ukukhusela iiSTD/iHIV kunye nokukhulelwa okungacwangciswanga?
Impendulo elula ithi EWE, iikhondom ziyasebenza ukuzithintela zombini ezi zifo nokukhulelwa okungacwangciswanga, xa zisetyenziswa ngokukuko maxa onke.
Sebenzisa ikhondom RHOQO xa usabelana ngesondo.
Ungaze usebenzise ikhondom enye amatyeli aliqela, yisebenzise kanye qha.
Xa ungaqinisekanga ukuba isetyenziswa njani ikhondom buza umsebenzi wezempilo, ugqirha okanye usokhemisti akucebise.
Ezinye iindlela zokucwangcisa inzala ezifana neepilisi, isitofu, izinto ezifakwa esibelekweni (iIUD) kunye nokudlolisa ziyasebenza kakhulu ukuthintela ukukhulelwa kodwa azikukhuseli kusuleleko.
Ukuba ngaba wabelane ngesondo ungazikhuselanga okanye xa ungaqinisekanga ngokhuseleko lwakho ungasebenzisa indlela engxamisekileyo yocwangciso-nzala ukuthintela ukukhulelwa okungacwangciswanga.
Ucwangciso-nzala olungxamisekileyo (luquka iipilisi) luyasebenza kwisithuba seeyure ezingama-72 emva kokwabelanga ngesondo elingakhuselekanga kodwa kubalulekile ukuba ulusebenzise kwamsinyane ukuze lusebenze bhetele.
Ukufakwa kwento esibelekweni(iIUD) kusebenza kwisithuba seentsuku ezintlanu emva kokwabelana ngesondo elingakhuselekanga.
Kokubini iikhondom kunye nocwangciso-nzala olungxamisekileyo zifumaneka simahla kumaziko empilo karhulumente kungenjalo ziyafumaneka kugqirha nasekhemisti. 
Xa zonke ezi zinto zingakuncedanga ube kanti ukhulelwe ungacwangcisanga khawuleza uye kwikliniki yakho ekufutshane uyokhupha isisu.
Izifo ezosulela ngokwabelana ngesondo lusuleleko olubangelwa ziintsholongwane ezigqithiswa ngumntu komnye ngethuba besabelana ngesondo elingakhuselekanga ikakhulu.
Uninzi lweempawu zazo zibonakala lula yaye ziyanyangeka xa zixelwe kwangoko kumongikazi wasekliniki.
Ndazi njani ukuba ndineSTI?
Xa unenye yezi mpawu zilandelayo yazi okokuba uneSTI:
Into ephuma kwilungu lobudoda, ukutshisa komchamo okanye ukuva iintlungu xa uchama.
Into engaqhelekanga ephuma kwilungu langasese lebhinqa, umchamo onukayo. orhawuzelayo, otshisayo okanye ukuva iintlungu xa uchama.
Iintlungu zesinyi eziphakathi ukuya kwezimandundu, ubushushu ngamanye amaxesha, ikho okanye ingekho into ephuma kwilungu langasese lebhinqa.
Izilonda okanye amadyunguza kwilungu langasese, nokokuba udumbile yaye uva kwiintlungu kumphakatho okanye azikho.
Izilonda, ukurhawuzela kwamadlala, iintlungu kwilungu lobudoda.
Ukudumba kwesingxobo samasende, zikho okanye zingekho iintlungu.
Xa ukrokrela ukuba uneSTI, umsebenzi wezempilo uza kukwenza oku kulandelayo.
Uza kuthabatha imbali yakho.
Uza kukuxilonga emzimbeni.
Uza kukuxilongela umhlaza wesibeleko xa oko kuyimfuneko ngokomgago.
Akuxelele ukuba uphethwe yintoni na.
Akunike unyango esebenzisa indlela yokulandela iimpawu ezalatha into engamanga kakuhle emzimbeni okanye akugqithise xa kuxelwe ngolo hlobo.
Akufundise ngezempilo.
Akucebise.
Akwenze uvavanyo lwegazi lokuzithandela kunye nentuthuzelo ngokwasemoyeni (iVCT).
Akhuphe iziliphu zokwazisa iqabane nonyango.
Akhuthaze aze akubonise ukusetyenziswa kwekhondom, kwaye akunike iikhondom.
Akugqithisele kwezinye iinkonzo njengoko kuxeliwe (ucwangciso-nzala, uhoyo lwaphambi kokuzala (ukuhlukuhla), iPMTCT, iTB, unyango nohoyo lweHIV njl njl).
Ukugcina iingxelo (ingxelo yezigulana, iinkcukacha-manani zemihla ngemihla).
Izinto ezingumngcipheko ezihambisana nokufumana okanye ukuba neSTI
Nakuphi na ukungenwa ngokwabelana ngesondo (empundu, kwilungu langasese lebhinqa okanye ngomlomo: ukungenwa empundu = umngcipheko mkhulu kakhulu; kwilungu langasese lebhinqa = umngcipheko mkhulu; ngomlomo = umngcipheko uphantsi kakhulu).
Ubuninzi bokungenwa ngokwabelana ngesondo elingakhuselekanga (xa lisenziswa kakhulu isondo nomngcipheko uyanyuka).
Ukwabelana ngesondo namaqabane amaninzi.
Ukulalwa ngenkani, ukuxhatshazwa, ubundlobongela, ukudlwengulwa.
Ukusela utywala okanye ukusebenzisa iziyobisi kudibane nokwabelana ngesondo.
Ukusebenzisa iipilisi okanye izitofu zocwangciso-nzala kodwa ungazisebenzisi ngokukuko maxa onke iikhondom.
Ukutsazisa amanzi kwilungu langasese lebhinqa.
Nakuphi na ukungenwa ngokwabelana ngesondo uneSTI.
Ukwahlukana kwamaqabane ixesha elithile, umzekelo okubangelwa yimfuduko ngomsebenzi.
Imbali yeSTI yakutshanje.
Ukusweleka kweentsana kwakutshanje, ukuphuma kwesisu okanye kubeleka usana oluncinci kakhulu.
Onke amabhinqa angaphaya kweminyaka engama-30 kufuneka axilongwe izibeleko (iPap Smear). 
Iyintoni iPap Smear?
Ipap smear kukuxilongwa okulula, okukhawulezayo ukujonga ukuba ngaba isibeleko (umlomo wesizalo) usempilweni kusini na.
Kusetyenziswa isixhobo esisodwa esibizwa nge-speculum ukuvula ilungu langasese lebhinqa ukuze ugqirha okanye umongikazi abone isibeleko.
Kusulwa ngobuchule iiseli ezithile esibelekweni zize zithunyelwe elebhu ukuze zihlolwe.
Iziphumo zoku kuxilongwa ziya kuthunyelwa kwikliniki yakho ngoko ke ukhumbule ukuba kufuneka ubuyele ekliniki uyolanda iziphumo zakho.
Kungani kufuneka ndiyokwenza iPap Smear?
Ipap smear ibona iiseli ezingaqhelekanga ezinokuthi kamva zenze umhlaza wesibeleko.
Uyintoni umhlaza wesibeleko?
Umhlaza wesibeleko ngomnye wemihlaza exhaphakileyo kumabhinqa.
Xa ubonwe waza wanyangwa kwangoko umhlaza wesibeleko uyanyangeka.
Onke amabhinqa asesichengeni sokuba nawo umhlaza wesibeleko.
Ngokuya ukhula okuya uba sesichengeni sokuba nomhlaza wesibeleko.
Usesichengeni nokokuba:
awabelani ngesondo
ufike kwixesha lokuyeka ukuya exesheni okanye sele uyekile ukuya exesheni
akusafuni kuba nabantwana
udlolisiwe
akubonisi zimpawu namiqondiso.
Ndingaya nini ukuyokwenza iPap Smear?
Kufuneka uyenze i-pap smear qho kwiminyaka elishumi, uqale xa ungena kumashumi amathathu eminyaka.
Kufuneka wenze iipap smear ZASIMAHLA ezintathu, enye xa ukumashumi amathathu eminyaka, enye xa ukumashumi amane eminyaka nenye xa ukumashumi amahlanu eminyaka.
Ezi pap smear ZASIMAHLA ziyafumaneka kwikliniki ekufuphi nawe okanye kwiziko lempilo.
Unelungelo:
lokufumana iipap smear zasimahla ezintathu ebomini bakho, enye rhoqo kwiminyaka elishumi ukususela xa uneminyaka engamashumi amathathu.
lokuphathwa ngesidima, imbeko nelokuba sekhusini xa uyokwenza i-pap smear.
lokucela umniki weenkonzo zempilo ukuba akucacisele inkqubo.
Kufuneka uthabathe uxanduva lwempilo yakho.
Kufuneka uhambe uyozilanda iziphumo zakho ze-pap smear.
Kufuneka uwalande amayeza okulandelela xa ucetyiswe ngolo hlobo.
Kufuneka ubanike iinkcukacha zakho zoqhagamshelwano ezichanekileyo abaniki beenkonzo zempilo ukuze bakwazi ukuqhagamshelana nawe xa kufuneka ufumane olunye unyango.
IYINTONI IMPILO YENGQONDO?
Impilo yengqondo ayikho malunga nokungabikho kwengulo yengqondo koko imalunga nempilo yengqondo nokuma kwayo kakuhle. Impilo yengqondo imalunga nendlela oziva ngayo ngesiqu sakho, indlela onxibelelana ngayo nabanye abantu kunye nendlela ojongana ngayo namathuba, ubunzima kunye nemiceli-mngeni yobommi bethu bemihla ngemihla.
NDINGAYIPHUCULA NDIZE NDIYIGCINE NJANI IMEKO YEMPILO YAM YASENGQONDWENI?
Impilo yengqondo imalunga nokulinganisa indlela ojongana ngayo neenzingo zobomi kunye nokusebenzisa amathuba avelayo okukhula nangakumbi.
Zazi apho womelele khona (sebenzela ukuzikhulisa) kunye nalapho usilela khona (zama ukuzoyisa izinto osilela zuko okanye ufumane inkxaso kuzo) uze ufunde ukubona xa ungakwazi ukumelana nento naxa usemngciphekweni wokufumana uxinzelelo lwengqondo olungafanelekanga.
UKUMELANA NOXINZELELO LWENGQONDO
Asisayi kusoloko siziva siphilile engqondweni okanye siziva kakuhle ngobomi ngalo lonke ixesha. Ukomelela nokuzondelela kwethu sifumana nenkxaso kwabanye abantu kungasinceda sigqithe kwimeko eyenza uxinzelelo lwengqondo ebangela ukuba sibuve ngathi abuphelelanga ubomi bethu.  
Olunye uxinzelelo lwengqondo lucela umngeni kodwa ulonwabele (umsebenzi omtsha, uxanduva olwahlukileyo).
Kufuneka sikulumkele ukuvumela uxinzelelo lwethu lwengqondo ukuba lufikelele apho singenakukwazi khona ukumelana nobomi bethu bemihla ngemihla
UVAVANYO LOXINZELELO LWENGQONDO
Vavanya iqondo lakho loxinzelelo lwengqondo.
Ingaba uziva udiniwe lonke ixesha?	
Ingaba ukufumana kunzima ukulala?	
Ingaba ukhathazwa yintloko ebuhlungu, izilonda emathunjini okanye awetyisi?	
Ingaba ukufumana kunzima ukumilisela ingqondo?	
Ingaba awukwazi ukuphumla?	
Ingaba uphelelwe ngumdla wesondo?	
Ingaba uphelelwe ngumdla kwizinto ozithandayo nezinye izinto owawukade ukonwabela ukuzenza?	
Ingaba awunamdla wokutya okanye utya ngaphezulu kwesiqhelo?	
Ingaba uhlala ufika emva kwexesha emsebenzini?	
Ingaba uyabaphepha oogxa bakho emsebenzini?	
Ingaba unomsindo, uyacaphuka okanye "uziva uthe loxo"?	
Ingaba uza ekhaya neengxaki zakho zasemsebenzini emva kwemini nangeempela-veki?	
Ingaba wenza izigqibo ngobungxamo?	
Ingaba ufumana ubunzima xa kufuneka wenze izigqibo?	
Ukuba ngaba uyazibona kolu vavanyo loxinzelelo lwengqondo kungenzeka ukuba unoxinzelelo lwengqondo lomsebenzi.
Uninzi lwethu siye sizive ngolu hlobo okwethutyana ngamanye amaxesha.
Noxa zingekho iindlela ezilula nezikhawulezayo zokulungisa iingxaki esinazo kuyanceda ukuthabatha amanyathelo okuhlisa uxinzelelo lwengqondo emsebenzini ukuze ukhusele ingqondo yakho ihlale iphilile. 
Ukuze uyilawule le meko kufuneka:
Uzicwangcise ngokutsha izinto zakho ezibalulekileyo xa unako.
Milisela ingqondo yakho kwizinto ezibalulekileyo. 
Zazi unyaniseke: Zahlulahlule iiprojekthi zibe ngumsebenzi olingeneyo. Zazi izinto onako ukuzenza nezo ungenakuzenza.
Nyaniseka koogxa bakho nakumphathi wakho: Yiza neengcebiso ezisebenzayo kwimeko enikuyo.  
Yikhathalele impilo yakho yasemzimbeni, eyengqondo neyakho buqu: Ungazikhwebuli kubahlobo nosapho lwakho.
Yenza ixesha lokuphumla: Zifundise ukuthi "hayi" Ungazisoli ngokuzinika ixesha lokuphumla.
Fumana inkxaso: Chonga abantu ongabelana nabo neengxaki zakho nize nifumane izisombululo.
UKUGULA NGENGQONDO
Inxalenye ebalulekileyo yokugcina ingqondo yakho iphilile xa usekhaya nasemsebenzini kukuzibona xa usemngciphekweni wokuqalwa ziingxaki zokugula kwengqondo. 
Ungalufumana ulwazi nokuxilongwa neengcebiso malunga nonyango xa kuyimfuneko, kwiziko lempilo elikufutshane nawe, kugqirha okanye nomongikazi okanye ekliniki.
Zingakunceda neengcali zoogqirha bengqondo babucala, iingcali ngeengulo zengqondo kunye noonontlalo-ntle abajongene neengxaki zengqondo.
YINTONI INGXAKI YEMPILO YENGQONDO OKANYE INGULO YENGQONDO?
Iingxaki zempilo yengqondo ziquka uthotho lweemeko, ukusukela kwiimeko eziphakathi ezinokuncedwa ziinguqu kwindlela ophila ngayo nakwiqondo loxinzelelo lwengqondo ukuya kwiimeko ezimandundu ezinokufuna ukuba ulaliswe esibhedlele uze ufumane unyango oluqhubekayo ukuze ukwazi ukumelana nobomi bakho bemihla ngemihla ekhaya nasemsebenzini.
Ezinye iimeko zidla ngokuvela ngamathuba athile, umzekelo uxinzelelo lwengqondo oluvela emva kokubeleka kubadlezana, ukuguquguquka kwengqondo (ubugeza) ebantwini abalupheleyo. 
Ezinye zingavela nakusiphi na isigaba sobomi.
NDINGAZIBONA NJANI IIMPAWU ZENGULO YENGQONDO?
Apha ngezantsi kukho uluhlu lwezinye zeempawu nemiqondiso ekumacandelo ama-3 aphakathi kweengxaki eziliqela zempilo yengqondo esinokuthi sibe nazo yaye luza kukunceda ukuze ujonge ingxaki yempilo yengqondo!
Xa ezi mpawu okanye ezinye iindlela zonxulumano nokuziphatha zichaphazela umsebenzi okanye izifundo zakho zikwaphazamisa ubomi bakho nosapho nolonwabo kungenzeka ukuba unengxaki yempilo yengqondo efuna ukuqwalaselwa.
Ingaba usoloko uziva udandathekile okanye ucaphuka okanye kokubini oku (uyakruquka okanye uthanda ukulila)?
Akusenamdla okanye akusazonwabeli izinto obufudula ukonwabela ukuzenza? 
Uziva uphelelwe, ungenathemba, uyazisola yaye uziva ungento?
Akukwazi ukumilisela ingqondo yaye akuzikhumbuli izinto?
Ingaba ukufumana kunzima ukuthabatha izigqibo?
Ucinga ngokufa okanye ukuzibulala?
Uziva udiniwe yaye akunamandla?
Ubhityile okanye uhlile emzimbeni? (akunamdla wokutya okanye utya kakhulu)?
Uneengxaki zokulala (ulala kakhulu okanye kancinci), ungaziva uphumlile?
Uziva udikiwe okanye uyacotha ukwenza izinto (libaleka kakhulu ixesha)?
Uyaphakuzela, udakumbile okanye uxhalabe kanobom? 
Unoloyiko lokufa okanye ukuphulukwa lulawulo?
woyika ukungakwazi ukuphuma ezindaweni yaye akusuki kwiindawo oziqhelileyo? 
Uneemvakalelo zezinto ezingekhoyo?
Unoloyiko yaye uyaziphepha iimeko zolonwabo? 
Uba nesiyezi, uzulelwe yintloko yaye uphelelwe ngumoya?
Uneentlungu zesisu, ezentloko, izihlunu eziqinileyo okanye uziva undindisholo ngathi kunezinto ezibaleka emzimbeni wakho?
Ingaba kukho amaxesha apho uva khona amazwi, ubone imifanekiso, uve okanye unukise izinto zakho wedwa?
Akukho zingcinga engqondweni yakho, iingcinga zakho zimfiliba, azinxibelelani yaye kunzima ukulungelelanisa? 
uneenkolelo ezimandla abangaziqondiyo abanye abantu, umzekelo, ukholelwa ekubeni kukho abantu abafuna ukukonzakalisa yaye unamandla nolwazi olulodwa 
unoluvo lokokuba abanye abantu bayakwazi ukuba ucinga ntoni okanye wena uyabazi ukuba bacinga ntoni 
iqondo lakho leemvakalelo liba 'sezantsi' okanye liyababhida abanye abantu 
iyatshintsha iindlela ozicoca ngayo imihla ngemihla yaye imisebenzi oyenzayo iyehla.
IYINTONI IPOLIYO?
Ipoliyo yingulo edala ubuthathaka/ ubundindisholo bamalungu ngequbuliso yaye maxa wambi iyababulala abantwana.
Intsholongwane yepoliyo yosuleleka lula phakathi kwabantu.
Intsholongwane yepoliyo ichaphazela kakhulu abantwana abangaphantsi kweminyaka emi-5 ubudala.
UKUTHINTELA I-POLIYO
Ipoliyo ithintelwa ngokugonywa kosana olusandul' ukuzalwa, kwiiveki ezi-6, ezili-10, ezili-14 luzelwe, xa luneenyanga ezili-18 naxa luneminyaka emi-5 ngamaqabaza epoliyo.
WAZI NJANI UKUBA UPHETHWE YIPOLIYO?
Ipoliyo yenza ubuthathaka okanye ukungakwazi ukusebenzisa umlenze kunye/okanye nengalo ngequbuliso.
Kubantwana abangekakwazi ukuhamba umama uya kuqwalasela ukuba omnye umlenze ubhetyebhetye yaye ubuthathaka.
Abahlali kunye nabazali banganceda ngokumleqisa esibhedlele okanye kwikliniki ekufutshane ngokukhawuleza umntwana obonisa iimpawu zobuthathaka bengalo kunye/okanye nomlenze (engonzakalanga).
Xa isigulana silaliswa esibhedlele sinobu buthathaka siye sixilongwe ukuze kuqinisekiswe ukuba asinayo ipoliyo. 
Bonke abazali nabantu abagcina abantwana mababase ekliniki ukuze bafumane amaqabaza epoliyo ngexesha elifanelekileyo.
Ipoliyo ingathintelwa
Ukugqwetheka okubangelwe yipoliyo akusayi kulunga kona – ukuya kusoloko kukho ubomi bakho bonke.
Umntwana owafumana onke amaqabaza okugomela ipoliyo amiselweyo kwiminyaka yobudala efanelekileyo uyakhuseleka kwipoliyo.
Ugonyo lufumaneka simahla kuwo onke amaziko empilo karhulumente. 
Ukubagoma abantwana bethu kusesona sipho sixabisekileyo esinokubanika sona. 
Yintoni imasisi? 
Imasisi sesona sifo siyingozi kakhulu kuzo zonke izifo zabantwana. 
Uphawu lokuqala bubushushu obungamandla obulandelwa yirhashalala ebomvu esemzimbeni wonke.
Ihamba nokhohlokhohlo, imifinya egxazayo kunye namehlo ebomvu. 
Imasisi ingabangela iingulo eziyingozi ezifana nosuleleko lwemiphunga, ukumfameka nokusweleka. 
Ibangelwa yintoni imasisi? 
Imasisi ibangelwa yintsholongwane encinane ebizwa ngokuba yintsholongwane yemasisi. 
Ayibonakali xa uyijonga ngeliso lenyama. 
Isasazeka xa umntwana onayo ekhohlela okanye ethimla. 
Abantwana abakhe baphathwa yimasisi ayibaphathi okwesibini. 
Uninzi lwabantwana abayigonyelwe ngexesha elifanelekileyo imasisi ayibaphathi.
Kutheni imasisi isisifo esiyingozi? 
Abantwana abancinane abasinda kwimasisi ibenza babe buthathaka yaye bangasweleka kamva ngenxa yokungondleki okanye ngenxa yezinye iingulo. 
Imasisi ingunobangela obalulekileyo wokukhubazeka engqondweni nokumfameka.
Ikota yabantwanaa ababulawa yimasisi ibabulala ngaphambi kokuba bagqibe unyaka bezelwe.
Abantwana abadala badla ngokuphathwa yimasisi xa iqhambukile nalapho abantwana abaninzi bathi baphathwe yimasisi ngaxeshanye.
Umngcipheko wokuqhambuka kwemasisi mkhulu xa abantwana bedibene bebaninzi ndawonye njengasekreshi, kwiziko eligcina abantwana nasezikolweni.
Ingaba kubalulekile ukubagoma abantwana ngethuba lephulo lokugomela imasisi? 
Ewe – Kubalulekile kakhulu ukuzisa abantwana ukuze bafumane isitofu semasisi kwakhona.
Abantwana abaphoswa lugonyo abayi kukhuseleka ngokupheleleyo kwintsholongwane yemasisi. 
Ndive kusithiwa kufuneka abazali okanye abagcini babantwana batyikitye ifomu yemvume ngaphambi kokuba abantwana babo bafumane olunye ugonyo lwemasisi.
Xa ngaba umntwana eza kugonyelwa esikolweni okanye ekreshi engekho umzali abazali okanye abagcini babantwana baya kunikwa iifomu zokunik'imvume yogonyo lwabantwana abasekreshi, kumaziko agcina abantwana okanye esikolweni.
Le fomu inika ithuba lokwazisa abazali okanye abagcini babantwana ngesitofu semasisi esongeziweyo.
Xa uvuma ukuba umntwana wakho agonywe nceda uzalise, utyikitye uze ubuyisele ifomu ekreshi okanye esikolweni.
Xa ifomu yemvume ityikitywe yaza yabuyiselwa esikolweni kwangexesha umntwana wakho uza kugonywa!
Yintoni ipoliyo? 
Ipoliyo sisifo esikhubazayo.
Sibangelwa yintsholongwane encinane ebizwa ngokuba yintsholongwane yepoliyo. 
Ipoliyo ingakhokelela ekubeni ube ndindisholo, ukhubazeke umphelo kwaye ingakubulala. 
Ngenxa yokugonywa kwabantwana rhoqo eMzantsi Afrika ipoliyo yagqityelwa ukubonwa ngo-1989.
Kodwa lubekho uqhambuko lwepoliyo kumazwe angabamelwane.
Ndingayibona unjani ipoliyo emntwaneni? 
Ipoliyo ungayibona xa umlenze okanye ingalo okanye zombini ezi zinto okanye amanye amalungu omzimba eba buthathaka ngequbuliso.
Obu buthathaka bunokuthi kanti babungekho ekuzalweni komntwana. 
Xa umntu ebekhe wafumana umonzakalo ngaphambi kokuba buthathaka okanye ingumntu onembali yokuphazamiseka engqondweni ipoliyo ayisayi kubonwa njengonobangela wobu buthathaka.
Nceda ubuxele ubuthathaka/ukukhubazeka ngequbuliso komntwana oneminyaka engaphantsi kwe-15 (okungabangelwanga ngumonzakalo) kwikliniki, isibhedlele okanye kugqirha okufutshane nawe ukuze kuphandwe unobangela.
Kungenzeka kuthi kanti unepoliyo!
Kutheni sinamaphulo awodwa okugomela ipoliyo? 
Ukuze sigomele abantwana abaninzi ngaxeshanye isifo sepoliyo ngogonyo lwepoliyo oluzihlandlo zibini olongeziweyo.  
Oku kuthintela intsholongwane yepoliyo ukuze ingathyutyhatyhuthyi abantwana. 
Abantu bathetha ngokupheliswa kwepoliyo, bathetha ukuthini?  
UMzantsi Afrika uthabatha inxaxheba kwiinzame zokuphelisa ipoliyo kwihlabathi.
Loo nto ithetha ukuba le ntsholongwane iza kutshatyalaliswa ngokupheleleyo emhlabeni. 
Isakuba iphelile intsholongwane yepoliyo abantwana abasayi kuqhubeka nokugonyelwa ipoliyo.
Ingaba kubalulekile ukugoma abantwana kumjikelo wokuqala nowesibini wephulo lepoliyo? 
Ewe – Kubalulekile kakhulu ukuzisa abantwana kumjikelo wokuqala nowesibini wephulo lepoliyo – nkqu nokokuba ngaba umntwana sele egonyiwe. 
Kufuneka umntwana anikwe amaqabaza epoliyo kabini ukuze akhuseleke kwintsholongwane yepoliyo.
Abantwana abaphoswe ngumjikelo wesibini abayi kukhuseleka ngokupheleleyo kwintsholongwane yepoliyo.
Kutheni le nto kukho amaphulo okugomela imasisi nepoliyo? 
Ukuze kugonywe kwakhona abantwana abaninzi ngaxeshanye bagonyelwe imasisi nepoliyo.
Oku kuthintela intsholongwane yepoliyo neyemasisi ukuze ingathyutyhatyhuthyi abantwana.  
Kutheni le nto ugonyo olongeziweyo lwemasisi nolwepoliyo lulungiselelwe abantwana abakwiminyaka ethile kuphela?
Abantwana abaneminyaka engaphantsi kwemihlanu ngabona bagula kakhulu yimasisi nepoliyo baze basasaze intsholongwane.
Ingaba ugonyo olongeziweyo lwemasisi nepoliyo lulungiselelwe kuphela abantwana abaphose ugonyo lwabo olumiselweyo? 
Bonke abantwana abaphakathi kwabangekagqibi inyanga bezelwe ukuya kwabangaphantsi kweminyaka emihlanu kufuneka balufumane ugonyo olongeziweyo.
Ndingaya phi ukuze ndiqinisekise ukuba umntwana wam akaphoswa lugonyo olongeziweyo?  
Thetha nomongikazi wasekliniki, iinkokheli zasekuhlaleni kunye nabaqeshi malunga nogonyo. 
Jonga iiphosta kunye nezibhengezo kunomathotholo zokugonywa kwabantwana eziza kukuxelela ngendawo ekugonyelwa kuyo ekufutshane nawe. 
Kuya kuthi kwenziwe iinzame ngokukodwa ukuze kusondezwe indawo yokugoma kufuphi nekhaya lakho. 
Ungaya nakwikliniki ekufuphi nawe. 
Amagqiza ogonyo lwabantwana aya kutyelela iikreshi, amaziko agcina abantwana nezikolo. 
Ndize nalo ikhadi lokugonywa komntwana?  
Ewe uncede uze nalo. 
Kubalulekile ukuphatha ikhadi lomntwana lokugonywa kwakunye nelakho xa usiya ekliniki okanye kugqirha.   
Amakhadi aya kujongwa kule mijikelo ukufumanisa ukuba umntwana ufuna ukufumana ugonyo olumiselweyo kusini na.
 Kodwa nokokuba ngaba ikhadi lomntwana wakho lilahlekile okanye khange akhe abe nalo nceda umzise ukuze agonywe.
Ndiza ukufumana ntoni xa ndifika kwindawo ekugonyelwa kuyo? 
Uza kubuzwa ukuba umntwana ukwiminyaka efanelekileyo. 
Lo gama umbambile umntwana wakho uza kugalelwa amaqabaza amabini emlonyeni yaye aza kuphinda agalelwe xa ewathufile. 
Isitofu esongezelelweyo semasisi sinikwa abantwana abaneenyanga ezilithoba ukuya kwabangaphantsi kweminyaka emihlanu ngale mini benikwa amaqabaza epoliyo.
Umntwana ogulayo uyagonywa?  
Ewe, bonke abantwana bayagonywa nokokuba ngaba banobushushu, bayakhohlela, banotyatyazo, abondlekanga noba bagula yintoni na eyenye.
Ukuba ngaba nawe ufuna ukuncedisa ukutshabalalisa imasisi nepoliyo eMzantsi Afrika ungazibandakanya ngolu hlobo.
Qhagamshelana nekliniki ekufuphi nawe uze uthethe nabasebenzi bezempilo. 
Ngumongikazi wasekliniki oza kube ephethe kwindawo ekugonyelwa kuyo ngethuba lephulo.
Uyintoni umhlaza wamasende?
Olu luhlobo lomhlaza onqabileyo emadodeni.
Ungakuphatha nokokuba ungakanani na kodwa uxhaphake kakhulu emadodeni aselula aphakathi kwama-20 nama-40 eminyaka ubudala.
Kudla ngokuthi kuchaphazeleke isende elinye. 
Akaziwa unobangela womhlaza wamasende.
Uwahlasela amadoda ngexesha apho exhalabe kakhulu ngokuba nenzala yaye elungele ukuba nabantwana. 
Inani lamadoda afunyenwe enomhlaza wamasende linyuke ngento engaphaya kwama-50% kule minyaka ingama-20 idlulileyo.
Ngawaphi amaqela asemngciphekweni?
Amadoda anembali yamasende angehlanga (alungisiweyo nangalungiswanga).
Umngcipheko ukhula ngokuphindwe kali-11.
Zonke iintsana ezingamakhwenkwe kufuneka zijongwe xa zizalwa ukuba azinamasende angehlanga na.
Amadoda anembali yosapho yomhlaza wamasende. 
Amadoda anengxaki yokungabi nenzala.
Ukuwubona kwangoko 
Umntu uzibona yena buqu iingxaki anazo kumasende akhe.
Eyona ndlela isebenzayo yokubona iingxaki kukuzixilonga wena buqu amasende akho 
Oku kuzixilonga kwenzeka kakuhle emva kokuhlamba ngamanzi ashushu kwishawa okanye ebhafini.
Ubushushu busenza sikhululeke isingxobo samasende kutsho kube lula ukubona xa kukho ingxaki.
Xa uneminyaka eli-18 nangaphezulu landela la manyathelo qho ngenyanga:
Jonga ukuba asidumbanga na isingxobo samasende (siya kukunceda isipili ukujonga oku) 
Lihlole ngezandla zozibini isende lakho ngalinye. 
Beka umnwe wokukhomba neminwe ephakathi ngaphantsi kwesende uze ubeke oobhontsi ngaphezulu.
Liguquguqule ngobuchule isende phakathi koobhontsi neminwe. 
Ungothuki xa elinye isende likhangeleka lilikhulu kunelinye – oku kuqhelekile. 
Amaqhuma omhlaza afumaneka apha emacaleni wesende kodwa asenobakhona embindini womphambili wamasende.
Fumana le ndawo ithambileyo efana netyhubhu esemva kwamasende.
Le ndawo ibizwa nge-epididymis yaye iqokelela ize ithwale amadlozi. 
Ziqhelanise nale ndawo. 
Ungacingi ukuba liqhuma elikrokrisayo eli.
Jonga ezi zinto zilandelayo:
iqhuma elincinci (elilingana ne-ertyisi), elingekho buhlungu kwisende
phawula: amaqhuma akanamhlaza onke
isende elikhulu
ukuva ubunzima kwisende  okanye kumphakatho
utshintsho kwindlela elivakala ngayo isende
amabele neengono ezinkulu
into engamanzi eyakheka kwisingxobo samasende
iintlungu zamasende.
Xa uneengqaqambo zamasende - fumana unyango olungxamisekileyo.
Bonana nogqirha xa usiva amaqhuma, ukukhula, ukudumba okanye iinguqu kwisingxobo samasende. 
Yiya kugqirha xa usiva ubunzima okanye iintlungu. 
Xa amabele neengono zakho zikhula okanye xa isingxobo samasende sidumbile yiya kugqirha.
Xa kungekho zingxaki uzifumanayo qhubeka nokuzihlola amasende de ube neminyaka engama-40/45 ubudala. 
Uyanyangeka umhlaza wamasende ingakumbi xa ubonwe waza wanyangwa kwangoko. 
Ukususwa kwesende elinye akukuphazamisi ukuba nenzala okanye ukwenza isondo. 
Ukuwajonga nokuwava rhoqo amabele kukunceda uyazi into eqhelekileyo kuwe uze ukwazi ukubona xa kukho iinguqu ezintsha nezingaqhelekanga. 
Wazi amabele akho uze uthi xa ubona iinguqu ezintsha nezingaqhelekanga ukhawuleze uye kwikliniki ekufuphi nawe.  
 Amaqhuma asemabeleni angaphaya kwe-90% afunyanwa ngamabhinqa buqu. 
Umhlaza wamabele ofunyenwe kwangoko unethuba elihle lokunyangeka. 
Ungalibazisi xa ufumana iinguqu ezintsha okanye ezingaqhelekanga emabeleni akho.
La macebo alandelayo angakunceda xa uhlola amabele akho:
Jonga amabele neengono zakho esipilini ukhangele:
Inguqu kubungakanani okanye ukuma kwebele okanye ingono yakho
Inguqu kulusu olusemabeleni enjengokuba bomvu okanye ukuba nezinxonxo
Ukuphuma kwento kwingono, irhashalala okanye ukugqwetheka
Wave amabele akho uwacofe ukunyuka uye ngakwikhola, uhle uye ezantsi kwendawo ephela kuyo ibhodisi naphantsi kwekhwapha ujonge ukuba akukho gaqa kusini na ingakumbi ebeleni elinye.   
Akukho zinguqu ndizibonayo emabeleni am, ingaba kuyafuneka ndiyohlolwa? 
I-mammogram yiX-reyi yebele.
Yenziwa kumabhinqa asele ekhulile (angaphaya kweminyaka engama-35 eminyaka).
Amabele amabhinqa aselula aqinile nto leyo ikwenza kube nzima ukuwahlola amabele awo.  
Imammogram yenziwa ukuze kubonwe umhlaza ngaphambi kokuba uziqaphele ngokwakho iinguqu zebele lakho.
Le nkqubo ibizwa ngokuba “yimammogram yokuhlola”.
Kodwa ke inako ukubona neenguqu ezingenguwo umhlaza.
Xa imammogram ibingaqhelekanga kufuneka kwenziwe olunye uhlolo olufana nokuxilongwa kwesicwili esithathwe emzimbeni (Fine Needle Biopsy) (ukuthabatha isicwili ebeleni ngenaliti) ukuze kugqitywe ekubeni kukho umhlaza (okwabizwa ngokuba unolunya).
Kumanye amazwe atyebileyo iimammogram zinikwa amabhinqa asempilweni akwiminyaka engaphaya kwama-50 rhoqo emva konyaka ukusa kwemi-2 ukuzama ukubona umhlaza wamabele kwangoko ngaphambi kokuba kuvele amaqhuma okanye kubonwe ezinye iinguqu.
Ngenxa yobuninzi bezifo elijongene nazo icandelo lezempilo likarhulumente eMzantsi Afrika inkqubo elolu hlobo ayinakwenziwa kumabhinqa angenazo iingxaki emabeleni. 
Iinkonzo ze-mammography zenziwa ikakhulu kumabhinqa anezikhalazo ngamabele okanye aneempawu zomhlaza. 
Dibana nogqirha wakho okanye umongikazi bakucebise xa unexhala yaye ucinga ukuba ukufanele ukuhlolwa ngolu hlobo.
Lumkela ezi nguqu zilandelayo:
Amaqhuma amatsha okanye ukuvela kwamaqhuma, ingakumbi xa evela kwibele elinye kuphela 
Iinguqu kwindlela elimi ngayo ibele okanye kubukhulu bebele lakho 
Iinguqu kwiingono ezifana nokuba bomvu, ukuba nesilonda, ukuba neengqweqwe okanye ukugqwetheka
Into eziphumelayo kwingono ungakhange uyisenge
Ukutshintsha kwebala lebele lakho okufana nokuba bomvu okanye ukuba nezinxonxo (ngathi “lixolo le-orenji”)
Iintlungu ezingaqhelekanga ezingapheliyo
Ukudumba okanye iqhuma elisekhwapheni
Ayizizo zonke iinguqu ezenzeka emabeleni akho ezibangelwa ngumhlaza kodwa kubalulekile ukuba uye ekliniki uye kuhlolwa ngumongikazi kamsinyane.
Usenokuthunyelwa kwikliniki yamabele ukuze uhlolwe nangakumbi umz. wenziwe imammogram (ukufakwa kwebele kwi-X-reyi) kunye/okanye kuthatyathwe isicwili ebeleni ngenaliti siye kuhlolwa (isampulu yesicwili sebele esithatyathwa ukuze sihlolwe).
Onke amabele anawo amaqhuma atshintsha kunye nemijikelo yokuya exesheni.
Amaqhuma “akrokrisayo” okanye axhalabisayo ngalawo angenazintlungu, angaqhelekanga, angaguqukiyo okanye akhula kancinane okanye amatsha.
Amaqhuma ali-9 kwali-10 akawubangeli umhlaza.
Umhlaza wamabele nguwona uxhaphakileyo kumabhinqa. 
EMzantsi Afrika libhinqa eli-1 kumabhinqa angama-29 elisemngciphekweni wokuba nomhlaza webele. 
Umhlaza webele uxhaphake kakhulu kumabhinqa asele ekhulile yaye uninzi lwawo abonwa ukuba anomhlaza ekwiminyaka engaphaya kwama-50 ubudala.
Umhlaza webele obonwa kwangoko unako ukunyangwa ngempumelelo, yaye ngamabhinqa angaphaya komyinge wama-80% anomhlaza webele obonwe kwangoko aya kube esaphila kwiminyaka emi-5.
Izinto ezingumngcipheko kumhlaza webele
Amabhinqa asele ekhulile akumngcipheko omkhulu wokufumana umhlaza webele kunamabhinqa aselula.
Ezi zinto zilandelayo, kuquka ubudala, zibeka amabhinqa emngciphekweni wokuphathwa ngumhlaza webele:
Ukutyeba kakhulu
Ukusela utywala
Ukungazilolongi
Ukungabi nabantwana kunye nokungancancisi ibele
Unyango lokubuyisela iihomoni oluthabatha ixesha elide okanye izinto zokuval’inzala eziselwayo ezidityanisiweyo. 
Ngumyinge we-5% kuphela wemihlaza yebele efumaneka kwiintsapho.
Le mihlaza yebele idla ngokuwaphatha eselula amabhinqa, ngoko ke umntu onelungu losapho elikufutshane kakhulu naye elaphathwa ngumhlaza webele ngaphambi kokufinca iminyaka engama-40 usesichengeni esikhulu sokuphathwa ngumhlaza webele.
Ezi zinto zilandelayo AKHANGE zifunyaniswe zinokuwubangela umhlaza webele:
Ukusebenzisa isiqholo somzimba esifakwa emakhwapheni esinqanda ukubila
Umonzakalo ebeleni okanye “ukulunywa sisithandwa sakho” ebeleni
Ukusela ubisi
Umhlaza webele emadodeni
Ngumyinge we-1% womhlaza webele ophatha amadoda.
Ubonakala ngokuba liqhuma elivela ebeleni elinye elngekho buhlungu.
Indoda esele ikhulile nenembali yamalungu osapho akhe aphathwa ngumhlaza webele wamadoda okanye wamabhinqa okanye umhlaza wesibeleko isesichengeni sokuphathwa ngumhlaza webele.
Umbefu usesinye sezifo zokuphefumla ezixhaphakileyo kwihlabathi jikelele kule mihla.  
Uchaphazela malunga nomntwana omnye kwabali-10 (10%) kunye nomntu omdala omnye kwabangama-20(5%).
Ungaqala ukukuphatha nokokuba ungakanani na, nkqu naxa sele umdala.
Nangona umbefu udla ngokuqala ngaphambi kokuba umntwana abe neminyaka emihlanu uyaphela ngokuya bekhula abantwana abambalwa xa bekwiminyaka eneshumi elivisayo kodwa xa ukuqale sele umdala uba nenkani.
Umbefu udle ngokuba sisifo esigqugqisa kwiintsapho, njengoko zisenza izifo ezinxulumene nokwaliwa kwezinto ezithile yimpilo yomntu ezinjengomfixane olubangwa ngumungu (hay fever) kunye nesifo sesikhumba esirhawuzelayo.
Umbefu awukanyangeki okwangoku kodwa xa ulawulwa bangaphila ubomi obuqhelekileyo abo bachaphazelekayo, bakonwabele ngokupheleleyo nokudlala imidlalo yabo nezinye izinto abazithandayo.
Ziziphi iimpawu zombefu?
Ukukhohlela, ukutswina, isifuba esixineneyo, ukuphelelwa ngumoya.
Ziyaqatsela ezi mpawu phaya ebusuku nasemva kokwenza imithambo/ukuzilolonga.
Ingaba umbefu ubuchaphazela njani ubomi bam okanye ixabiso lobomi bam?
Iimpawu ezivela ebusuku ziyabuphazamisa ubuthongo bakho.
Ukwenza imithambo kuyaphazamiseka.
Akuyi esikolweni okanye emsebenzini (ukuba nelungu losapho okanye umntwana onombefu kukwenza uthathe ikhefu emsebenzini ukuze umkhathalele).
Ukuhlasela kwawo kabukhali kunye neempawu zawo kuyakhathaza, kunokuba nobungozi yaye kungena nzulu epokothweni.
Yintoni eyenza uhlaselo lombefu?
Ingxaki enkulu yombefu kukuba maxa wambi awubonakali uze unganyangwa nto leyo ikhokelela ekubeni umntu ophethwe ngumbefu agule ngokungeyomfuneko.
Akaqondakali oyena nobangela wombefu kodwa kucingelwa ukuba ususwa kukwaliwa kwezinto ezithile ngumzimba womntu okanye xa imiphunga icatshukiswa yinto ethile esemoyeni.
Umkhuhlane ungazenza zibe mandundu iimpawu zombefu okwethutyana yaye zinokuthabatha iiveki ezintandathu emva kokuphathwa ngumkhuhlane.
Uhlaselo lombefu ludle ngokususwa kukwaliwa kwezinto ezihamba nomoya ngumzimba womntu ezinjengothuli olusekhaya, umungu wengca okanye wemithi, umngundo nemvuthuluka yolusu lwezilwanyana ezinoboya ezifana neekati nezinja.
Ukutya izinto ezithile ezongeziweyo ekutyeni nazo ziyawubangela umbefu (ngokunqabileyo).
Ungcoliseko kokusingqongileyo, ingakumbi umsi wecuba, umsi okhutshwa ziimoto kunye neminye imisi yekhemikhali zizinto ezingalwenza lube mandundu uhlaselo lombefu.
Nkqu nabantwana bayakuchaphazeleka xa bephefumla umsi wecuba elitshaywa ngabazali babo uze ungene kwimiphunga yabo.
Ezemidlalo kunye nemithambo, ingakumbi xa zisenziwa kubanda zingalubangela uhlaselo lombefu.
Kodwa xa abantu abaphethwe ngumbefu befumana unyango olufanelekileyo ungalawuleka umbefu wabo baze bangabi nangxaki xa bedlala okanye besenza imithambo.
Eneneni zibalelwa kumyinge omalunga ne-10% iimbaleki zeOlimpiki ezinombefu.
Iimvakalelo ezinjengokuchwayita, umsindo, uloyiko kunye nokuhleka zingawuvusa ube mandundu umbefu.
Amayeza athile asetyenziswa kakhulu afana ne-aspirin nezinye iipilisi ezilwa nokukrala zinokuwuvusa umbefu.
Lumka xa usebenzisa iipilisi zoxinzelelo lwegazi eziyi"beta blocker" kunye neyeza eliqatyazelwa emehlweni lokuthintela ukumfameka njengoko la mayeza enokubangela umbefu umntu xa sele ekhulile.
Izinto ezingcolisa umoya ezivela kwiindawo zoshishino, umsi wecuba, umsi okhutshwa ziimoto, ukutshintsha iindlela zokutyisa umntwana (ukutya okucolisisiweyo)kunye nokutshintsha izinto zokubasa (amalahle avutha engenamsi nadangatye kakhulu kunye namalahle) zonke zizinto ezingunobangela wokunyuka kokuhlaselwa kwabantu ngumbefu.
Ukusezela ixesha elide izinto ezininzi ezibonwa njengezinobungozi kwimiphunga yaye ngokomthetho lo mbefu udalwa ngumsebenzi uyabuyekezwa.
Unyangwa njani umbefu?
Umbefu awunyangeki uphele tu nokokuba ubani angathini na, kodwa abantu abanombefu xa befumana unyango olufanelekileyo baphila ubomi obuqhelekileyo ngokupheleleyo.
Injongo yonyango kukwenza imiphunga nemibhobho yokuphefumla isebenze ngokuqhelekileyo kangangoko ukuze zinciphe iimpawu zombefu futhi ubomi babo besiqhelo bungaphazamiseki kangako.
Ummelwane wam uthi kufuneka ndifumane iyeza lokucoca isisu sosana lwam. 
Ingaba oku kubalulekile? 
Ubisi lwebele lokuqala oluphumayo luyasicoca isisu sosana. 
Akufuneki mayeza okucoca isisu sosana njengoko ubisi lwebele lucocekile yaye lukhusela usana lungafunyanwa ziintsholongwane. 
Kwiintsuku zokuqala xa ndingenalo ubisi olwaneleyo ndingalunika amanzi okanye olunye ubisi usana lwam? 
Ubisi lwebele lokuqala luyiyo yonke into efunwa lusana. 
Wena nje kufuneka uluncancise qho usana lwakho ukuze kuphume ubisi oluninzi. 
Cela umbelekisi ukuba alushiye kuwe usana lwakho emva kokulubeleka ukuze uluncancise. 
Luza kukufunda ngokukhawuleza ukuncanca nto leyo iza kukunceda ukuba ube nobisi oluninzi. 
Akufuneki ukutyisa usana lwakho ezinye izinto.
Ndiluncancisa ibele usana lwam kodwa aloneli.
Ndilunike nobisi lwebhotile? 
Hayi, unako ukukhupha ubisi oluninzi ngokuluncancisa qho usana lwakho.
Luncancise ibele elinye de lufumane olwa bisi luza kamva usana lwakho ngaphambi kokuba ulunike elinye ibele, ekungenzeka lungalufuni. 
Xa luncanca kakhulu usana nobisi luphuma kakhulu. 
Usana lwam lufuna ukuncanca okoko; mhlawumbi andinabisi lwaneleyo? 
Mhlawumbi usana lwakho lukhula ngamandla ngoko ke lufuna ubisi oluninzi.  
Xa uluncancisa qho uza kuba nobisi olulwaneleyo usana lwakho.  
Alusoze luphele ubisi!
Lunike ixesha elaneleyo lokuncanca usana lwakho 
Ungalohluthi ibele usana lusancanca.
Yazi okokuba ukhupha ubisi olwaneleyo xa usana lwakho ulutshintsha izihlandlo ezingaphaya kwezintandathu ngemini lumanzi, uluncancisa qho (ubuncinane amatyeli asibhozo ukuza kwali-12 ngemini) naxa lukhula nge-500 g ubuncinane rhoqo ngenyanga. 
Ndithini xa usana lwam lulila kakhulu? 
Luthuthuzele ngokulufaka ibele qho.  
Iintsana ziyakuthanda ukusondela koonina.
Xa usana lwakho lulambile, lunxaniwe okanye lukhathazekile kuyalonelisa ukuncanca ibele. 
Akusayi kulutyisa ngokugqithisileyo xa ulunika ubisi lwebele kuphela usana lwakho.
Ingaba kulungile ukulunika ezinye iziselo? 
Akulunganga, ukongeza ezinye iziselo yaye kukhokelela ekubeni usana lufunyanwe zizifo ezifana notyatyazo nenyumoniya ingakumbi xa nendawo oluhlala kuyo ingacocekanga.
Xa usana lusela ezinye iziselo soze luncance qho nto leyo iza kukwenza ungabinalo ubisi olwaneleyo.
Ingaba xa kushushu luyawafuna amanzi usana?
Hayi, ubisi lokuqala lunamanzi amaninzi aluthobayo unxano losana.
Qinisekisa ukuba xa kushushu uluncancisa qho usana lwakho.  
Ndingalunika nini okunye ukutya usana lwam?
Xa sele luneenyanga ezintandathu, uqhubeke nokuluncancisa njengakuqala kodwa ulunike okunye ukutya.
Usana lukulungele ukutya xa sele luneenyanga ezintandathu luzelwe. 
Kufuneka ululumle xa luneenyanga ezintandathu usana lwakho ukuba ngaba uneHIV.  
Ndithini xa ndineHIV?
Kubalulekile ukuba uthethe nomcebisi ngeHIV malunga neendlela zokutyisa usana lwakho ngaphambi kokuba uzikhethe.
Qinisekisa ukuba usebenzisa ikhondom xa usabelana ngesondo ukuze ungosuleleki ngokutsha.
Xa uneengxaki ezifana neengono okanye amabele abuhlungu yiya ekliniki msinyane uyofuna uncedo.
Zinto zini ezibaluleke kakhulu ekufuneka ukuba umdlezana azikhumbule?
Iintsana zifuna ubisi lwebele kuphela kwiinyanga ezintandathu zizelwe, yaye abadlezana bakhupha ubisi oluzaneleyo iintsana zabo.
Ngokuya luncanca usana okuya luphuma ubisi. 
Ezona ntsana zinempilo zezo zincanca ubisi lwebele kuphela.
Bonke abadlezana abakhetha ukuncancisa iintsana zabo ubisi lwebele kuphela kwiinyanga ezintandathu luzelwe usana banceda iintsana zabo ukuze zikhule yaye zihlale ziphilile.
Ukuncacisa ibele akufani yaye umahluko wako ubalulekile:
Ukuncancisa ibele kuphela  - kuxa usana luncanca ubisi lwebele kuphela lunganikwa nto yimbi eyenye.
Ukutya okuxubileyo – xa usana luncanca ubisi lwebele nezinye izinto ezinjengobisi, amanzi, ijusi, iti, ubisi lwebhotile, isiriyeli nokutya kweentsana.
Ukuxuba into etyiwa lusana kungawandisa amathuba okokuba usana lufunyanwe lusuleleko.
Ezona ntsana zinempilo zezo zincanciswa ubisi lwebele kuphela.
Ukunika usana ubisi lwebhotile, amanzi, iti, ezinye iziselo, isiriyeli okanye okunye ukutya kwiinyanga ezintandathu luzelwe kwandisa amathuba okokuba usana lube notyatyazo, inyumoniya nokwaliwa zizinto ezithile.
Ukuncanca kakhulu kosana kukhupha ubisi oluninzi.
Indlela yokwenza ubisi lube luninzi kukuluncancisa rhoqo usana lwakho.
Xa usana luncanca idami okanye ezinye iziselo ngebhotile alusayi kulincanca kakhulu ibele nto leyi iya kwenza umama akhuphe ubisi oluncinane.
Usana lungabhideka ngokuthi luncanca njani luphele lungasalifuni ibele.
Ubisi lwebele luziqulethe zonke izondlo amanzi adingwa lusana kwiinyanga ezintandathu luzelwe, kungoko usana lungayidingi enye into yokusela.
Ubisi lwebele lokuqala oluphumayo luyasicoca isisu yaye lucocekile nalo.
Akukho mfuneko yakusebenzisa amayeza okanye iziselo zokucoca isisu.
Nangona ubisi lokuqala oluphuma kwibele ngalinye lukhangeleka lumanzi lungajiyanga kodwa lunesondlo kakhulu. 
Olu bisi lulungele ukuluthoba unxano losana.
Ubisi lokuqala lulandelwa lubisi lwakamva oluqulethe amafutha namandla ongezelelweyo oluhluthisa luze lukhulise usana lomelele.
Luyeke usana luncance ibele elinye de lonele ngaphambi kokuba ulunike elinye ibele.  
Kunqabile ukuqhineka notyatyazo kwiintsana ezincanca ibele kuphela.
Kwiiveki zokuqala luzelwe usana luyazithuma rhoqo emva kokuncanca. 
Abantwana asele bekhulile naxa wambi bazithuma kanye ngeveki bakhuphe ilindle elithambileyo, yaye akuyongxaki oko.
Oomama abaphangelayo bangaqhubeka nokuncancisa ibele kuphela ngokusenga ubisi xa besemsebenzini okanye besekhaya. 
Ubisi olusengiweyo malufakwe kwinto ecocekileyo, logqunywe, lubekwe endaweni epholileyo, luncanciswe ngemagi yokutyis' usana lo gama angekhoyo umdlezana.
Ubisi lwebele olusengiweyo luhlala iiyure ezintlanu ukusa kwezisibhozo (kubushushu begumbi) lungafakwanga efrijini, luze luhlale iintsuku ezintathu ukuya kwezintlanu xa lufakwe efrijini.
Esakubuya ekhaya umdlezana kufuneka aluncancise kangangoko usana lwakhe. 
Ukuphazamiseka kwesakhiwo okanye ukusebenza komzimba azalwe nako umntwana.
Ezinye iingxaki azalwa nazo umntwana zibangelwa lufuzo, ukanti ezinye azinanto yakwenza nofuzo. 
Zininzi iingxaki abazalwa nazo abantwana ezifana neengxaki ezingephi (umz. Ukungawuboni umbala obomvu-luhlaza) ukusa kwiingxaki ezimandundu nezibulalayo maxa wambi. 
Ezinye zibonakala xa ezalwa umntwana (umz. iDown syndrome, i-cleft-lip, unyawo olusisilima); ezinye azicaci ngokukhawuleza zize ziziveze ngokuya ekhula umntwana (umz.isifo seswekile, i-porphyria).
Lo gama ezinye iingxaki azalwa nazo umntwana zicace gca (umz. ukuba mfutshane ngokugqithisileyo), ezinye zifihlakele (umz. Iingxaki zentliziyo ezihamba nofuzo).
Ezinye kuzo zinqabile ukanti ezinye zenzeka rhoqo. 
Zenzeka kangakanani iingxaki abazalwa nazo abantwana?
EMzantsi Afrika kuthelekelelwa ukuba ngumntwana omnye kubantwana abangama-40 abazalwayo onengxaki azalwa nayo yaye omnye kwabali-10 uza kuba nengxaki enxulumene nofuzo ngokuya ekhula. 
Uyintoni unobangela weengxaki azalwa nazo umntwana?
Izinto ezingunobangela weengxaki ezininzi abazalwa nazo abantwana azaziwa.
Xa zisaziwa izinto ezingunobangela weengxaki abazalwa nazo abantwana zihlelwa ngokwamacandelo amathathu anabileyo, ezofuzo, ezibangelwa kokusingqongileyo kunye nezibangelwa zizinto eziliqela.  
Iingxaki zofuzo zidalwa zizinto zofuzo, oko kukuthi zenzeka kusapho oluthile yaye zingagqithiswa zizikululwana ngezizukulwana.
Ezinye iingxaki zibangelwa ziimeko zangaphandle okanye kokusingqongileyo njengosuleleko lwentsholongwane, amayeza kunye notywala obonzakalisa usana olungekazalwa; yaye zona azinanto yakwenza nofuzo.
Iingxaki ezibangelwa zizinto eziliqela zivela kunxulumano phakathi kwezinto zofuzo kunye nempembelelo yokusingqongileyo; zingenzeka kwakhona kwiintsapho.
Ingaba ziyanyangeka iingxaki azalwa nazo umntwana? 
Okwangoku azinyangeki iingxaki azalwa nazo umntwana. 
Kodwa kuninzi okungenziwa kwezinye iingxaki ukuphelisa okanye ukuthintela ukukhubazeka okuthile okungavela. 
Ingaba zingathintelwa iingxaki azalwa nazo umntwana?
Ewe, inani elivisayo leengxaki abazalwa nazo abantwana zingathintelwa:
Ngokusela i-0.4 mg ye-folic acid ngaphambi kokukhulelwa naxa ukhulelwe;
Ngokungaziseli izinto ezinobungozi xa ukhulelwe umz. utywala;
Ngokuzibona usana lungekazalwa, umz. nge-amniocentesis; okanye
Ngokuzibona baze baqalise unyango msinyane nje emva kokuzalwa, xa lukhona.  
Iyintoni ingcebiso ngofuzo?
Iinkcukacha malunga nokuthintela nokunyanga iingxaki azalwa nazo umntwana zifumaneka ngeengcebiso zofuzo. 
Oku kuquka ukunika iinkcukacha ngemo nefuthe lengxaki ethile azalwa enayo umntwana; ukunika inkxaso yasengqondweni neyentlalo; kunye nokugqithisela usapho kumaziko afanelekileyo. 
Injongo yengcebiso nofuzo kukunika ulwazi olufunekayo ukuze kwenziwe isigqibo esiqiqileyo. 
Ngubani onokufuna ingcebiso ngofuzo?
Uyacetyiswa ukuba uqhagamshelane nomcebisi ngofuzo 
Xa wena okanye iqabane lakho linengxaki elizelwe nayo;
Xa unomntwana onengxaki azelwe nayo;
Xa unembali yosapho yengxaki yofuzo;
Xa utshate okanye ufuna ukutshata nesizalwana wakho (ukuzalana ngegazi);
Ukuba ngaba uphunyelwe luthotho lwezisu okanye ubeleke umntwana osele eswelekile kwaza akwafunyaniswa sizathu soko ngoogqirha; 
Xa uqwela amashumi amathathu eminyaka okanye ube uceba ukukhulelwa okanye ukhulelwe;
Xa uthe ngethuba ukhulelwe wabhentsa kwizinto ezinobungozi kusana lwakho olungekazalwa (umz. utywala,ukukhanyiselwa, usuleleko)
